十七日先書，郗司馬未去，即日得足下書為慰。先書以（已）具，示復數字。
吾前東，粗足作佳觀。吾為逸民之懷久矣，足下何以方復及此，似夢中語耶！無緣言面為歎，書何能悉？
龍保等平安也，謝之。甚遲見卿舅可耳，至為簡隔也。
今往絲布單衣財（才）一端，示致意！
計與足下別，廿六年於今，雖時書問，不解闊懷。省足下先後二書，但增歎慨。頃積雪凝寒，五十年中所無。想頃如常，冀來夏秋間，或復得足下問耳！比者悠悠，如何可言？
吾服食久，猶為劣劣。大都比之年時，為復可可。足下保愛為上，臨書但有惆悵。
知足下行至吳，念違離不可居。叔當西耶？遲知問。
瞻近無緣省苦（告），但有悲歎！足下小大悉平安也。云卿當來居此，喜遲不可言！想必果言，苦（告）有期耳。亦度卿當不居京，此既避（僻），又節氣佳，是以欣卿來也。此信止還具示問！
天鼠膏治耳聾，有驗不（否）？有驗者乃是要藥。
朱處仁今所在，往得其書信，遂不取答，今因足下答…。
去夏，得足下致邛竹杖，皆至。此士人多有尊老者，皆即分布，令知足下遠惠之至。
省足下別疏，具彼土山川諸奇，楊雄蜀都、左太沖三都，殊為不備悉。彼故為多奇，益令其遊目意足也。可得果，當告卿求迎，少人足耳。至時示意。遲此期，真以日為歲。想足下鎮彼土，未有動理耳。要欲及卿在彼，登汶領（嶺）峨眉（嵋）而旋，實不朽之盛事！但言此，心以（已）馳於彼矣！
彼鹽井、火井皆有不（否）？足下目見不（否）？為欲廣異聞，具示！
省別具，足下小大問為慰。多分張，念足下懸情！武昌諸子亦多遠宦。足下兼懷，並數問否？老婦頃疾篤，救命恒憂慮。餘粗平安。知足下情至！
旦夕都邑動靜清和，想足下使還，具時(是)州將。桓公告慰，情企足下數使命也。謝無奕外任，數書問，無他。仁祖日往言尋，悲酸如何可言？
嚴君平、司馬相如、楊子雲皆有後否？
胡母氏從妹平安，故在永興居，去此七十也。吾在官，諸理極差，頃比復匆匆。來示云與其婢，問來信，□不得也。
吾有七兒一女皆同生，婚娶以（已）畢，唯一小者尚未婚耳。過此一婚，便得至彼。今內外孫有十六人，足慰目前。足下情至委曲，故具示。
云譙周有孫□高尚不出，今為所在，其人有以副此志不（否）？令人依依，足下具示。
知有漢時講堂在，是漢何帝時立此。知畫三皇五帝以來備有，畫又精妙，甚可觀也。彼有能畫者不（否）？欲因摹取，當可得不（否）？信具告。
諸從並數問，粗平安。唯脩載在遠，音問不數，懸情。司州疾篤，不果西。公私可恨，足下所云皆盡事勢，吾無間然。諸問想足下別具，不復具。
往在都見諸葛顯，曾具問蜀中事，云成都城池門屋樓觀，皆是秦時司馬錯所脩(修)，令人遠想慨然。為爾否？信具示。為欲廣異聞。
得足下栴罽、胡桃，藥二種、知足下至。戎鹽乃要也，是服食所須。知足下謂須服食，方回近之，未許吾此志。「知我者希」，此有成言。無緣見卿，以當一笑。
彼所須此藥草，可示，當致。
青李、來禽、櫻桃、日給滕（藤）子，皆囊盛為佳，函封多不生。
足下所疏云，此果佳，可為致子，當種之。此種彼胡桃皆生也。吾篤喜種菓，今在田里，唯以此為事，故遠及。足下致此子者大惠也。
知彼清晏歲豐，又所出有無，鄉（嚮）故是名處，且山川形勢乃爾，何可以不遊目？
虞安吉者，昔與共事，常念之，今為殿中將軍。前過云，與足下中表，不以年老，甚欲與足下為下寮。意其資可得小郡，足下可思致之耶？所念，故遠及。